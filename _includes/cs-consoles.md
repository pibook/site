Οι κονσόλες βιντεοπαιχνιδιών και τα βιντεοπαιχνίδια που τρέχουν σε αυτές
αναπτύχθηκαν παράλληλα με τους οικιακούς μικροϋπολογιστές και έχουν
ιδιαίτερη σημασία γιατί σε πολλές περιπτώσεις δεν βασίζονται στα
κυρίαρχα συστήματα διάδρασης. Πράγματι, ένα βιντεοπαιχνίδι αξιολογείται
με κριτήριο την δημιουργικότητα, οπότε οι κατασκευαστές του συνήθως
αποφεύγουν τα κυρίαρχα αρχέτυπα διάδρασης και σχεδιάζουν νέες διεπαφές.
Για την περίπτωση των δημοφιλών παιχνιδιών πρώτου προσώπου ή για τα
παιχνίδια ρόλων δημιουργούνται εύχρηστα εργαλεία κατασκευής για τις
αντίστοιχες κατηγορίες.

{% include figure image_path="/images/magnavox-odyssey.jpg" caption="Figure 1: Η πρώτη εμπορικά πετυχημένη οικιακή κονσόλα βιντεοπαιχνιδιών είχε μόνο την δυνατότητα να μετακινεί τρία σημεία στην τηλεόραση του χρήστη με τα δύο χειριστήρια με τροχαλία, ενώ δεν είχε την δυνατότητα να εκτελέσει νέα παιχνίδια εκτός από αυτά που ήταν ήδη αποθηκευμένα στην εσωτερική μνήμη ανάγνωσης. Με την βοήθεια ενός σετ από περιφερειακά όπως χρωματισμένες ημιδιαφανείς ζελατίνες για την τηλεόραση και κάρτες επιτραπέζιων παιχνιδιών δημιούργησε την βιομηχανία των βιντεοπαιχνιδιών. To πιο γνωστό παιχνίδι ήταν το Table Tennis for Two, το οποίο πολύ γρήγορα βελτιώθηκε από την Atari με το δημοφιλές Pong." id="fig:magnavox-odyssey" %}

Η οικιακή ανάπτυξη και ο διαμοιρασμός του κώδικα ενός βιντεοπαιχνιδιού
είναι μια δημοφιλής πρακτική, από τα πρώτα βήματα διάδοσης των
βιντεοπαιχνιδιών στους μικροϋπολογιστές. Ο άμεσος προγραμματισμός των
πρώτων μικροϋπολογιστών προσφέρει σε μια γενιά χρηστών μια περισσότερο
παραγωγική οπτική στο φαινόμενο της διάδρασης με τους υπολογιστές.
Επίσης, οι κατασκευαστές βιντεοπαιχνιδιών συχνά επιλέγουν να παρακάμψουν
το λειτουργικό σύστημα έτσι ώστε να πετύχουν βελτιστοποιημένες επιδόσεις
για τις δημιουργίες τους.

{% include figure image_path="/images/atari-2600.jpg" caption="Figure 2: Σε αντίθεση με τους πρώτους μικροϋπολογιστές εκείνης της χρονιάς η κονσόλα της Atari εστιάζει μόνο στην διασκέδαση με βιντεοπαιχνίδια, τα οποία αγοράζονται όπως τα βιβλία και οι δίσκοι και φορτώνονται με εξωτερικές κάρτες μνήμης ανάγνωσης. Αντί για πληκτρολόγιο έχει μοχλό για τον έλεγχο των χαρακτήρων στα βιντεοπαιχνίδια. Ο βιομηχανικός σχεδιασμός ταιριάζει με αυτόν της τηλεόρασης με την οποία συνδέεται ως συσκευή εξόδου και με την βοήθεια του βιντεοπαιχνιδιού Space Invaders δημιουργεί μια νέα κατηγορία διαδραστικού υπολογιστή." id="fig:atari-2600" %}

Οι εμπορικές κονσόλες βιντεοπαιχνιδιών συνεισφέρουν στο φαινόμενο της
διάδρασης νέες συσκευές εισόδου, όπως είναι τα χειριστήρια με πολλά
κουμπιά και αισθητήρες, καθώς και η αναγνώριση εικόνας. Σε αντίθεση με
το παραδοσιακό πληκτρολόγιο και ποντίκι, οι κονσόλες γίνονται πλατφόρμες
πειραματισμού για νέες συσκευές διάδρασης, οι οποίες δημιουργούν νέες
κατηγορίες βιντεοπαιχνιδιών, σε πεδία όπως είναι η μουσική και η
γυμναστική. Νέες συσκευές διάδρασης όπως είναι η μάσκα εικονικής
πραγματικότητας χρησιμοποιούν την δημοτικότητα των βιντεοπαιχνιδιών για
να διατεθούν εμπορικά σε περισσότερο προσιτές τιμές.

{% include figure image_path="/images/power-glove.jpg" caption="Figure 3: Το πρώτο προσιτά οικονομικό και ευρέως διαθέσιμο γάντι διάδρασης είχε πολλά προβλήματα και λίγο διαθέσιμο λογισμικό, αλλά αυτό δεν εμπόδισε πολλούς προχωρημένους χρήστες να το προσαρμόσουν σε διαφορετικές εφαρμογές πέρα από τα βίντεοπαιχνίδια για τα οποία κατασκευάστηκε." id="fig:power-glove" %}

Η ευρεία διαθεσιμότητα πολύ ισχυρών πολυμεσικών συστημάτων επιτρέπει την
εξομοίωση παλιότερων συστημάτων που δεν είναι πλέον διαθέσιμα, όπως ήταν
οι κονσόλες βιντεοπαιχνιδιών με κέρματα. Η πρακτική αυτή επιτρέπει την
μουσειακή διατήρηση παλιότερων συστημάτων, αλλά και την μελέτη τους από
τους νεότερους που δεν έχουν δει αυτά τα συστήματα. Επιπλέον, η ίδια η
πρακτική της εξομοίωσης επιτρέπει την ανάπτυξη νέων εικονικών συστημάτων
για τα οποία δεν υπάρχει αντίστοιχο υλικό, με στόχο τον πειραματισμό και
την δημιουργικότητα.

Το ερευνητικό κέντρο της Xerox με την ονομασία PARC (Palo Alto Research
Center) δημιουργήθηκε το 1970 με στόχο να επενδύσει τα μεγάλα κέρδη που
είχε η μητρική εταιρεία από την αγορά των βιομηχανικών εκτυπώσεων στην
έρευνα και την ανάπτυξη νέων προϊόντων και υπηρεσιών. Ειδικά η πρώτη
δεκαετία λειτουργίας του PARC θα είναι γεμάτη εφευρέσεις που θα
καθορίσουν το μέλλον του προσωπικού επιτραπέζιου υπολογιστή, αφού εκεί
θα ωριμάσουν σημαντικές τεχνολογίες, όπως το ποντίκι, η γραφική
επιφάνεια εργασίας, και οι αντικειμενοστραφείς γλώσσες προγραμματισμού.
Ειδικά η δημιουργική σύνθεση αυτών των τεχνολογιών στον Xerox Alto και
αργότερα στον Xerox Star θα βάλουν τα θεμέλια για τον επιτραπέζιο
υπολογιστή με γραφική επιφάνεια εργασίας.[^1]

<figure id="fig:xerox-star-pc">
{% include figure image_path="/images/xerox-star-pc.jpg" caption=""
alt="Ο επιτραπέζιος υπολογιστής Xerox Star" %}
<figcaption>
Ο επιτραπέζιος υπολογιστής με πληκτρολόγιο, ποντίκι και γραφική
επιφάνεια εργασίας (παράθυρα, εικονίδια, φάκελοι), ο οποίος
δημιουργήθηκε από τη Xerox στα τέλη της δεκαετίας του 1970 λίγο διαφέρει
από τον μοντέρνο επιτραπέζιο υπολογιστή.
</figcaption>
</figure>
<figure id="fig:xerox-cedar">
{% include figure image_path="/images/xerox-cedar.png" caption=""
alt="Xerox Cedar" %}
<figcaption>
Το σύστημα Xerox Cedar αποτελεί τη συνέχεια του αποτυχημένου εμπορικά
Star, δανειζόμενο στοιχεία από το πετυχημένο ερευνητικό πρωτότυπο Alto.
Η διάδραση βασίζεται στα έγγραφα, τα οποία είναι το βασικό αντικείμενο
της εταιρείας και το σύστημα παρέχει την ομώνυμη γλώσσα προγραμματισμού,
με την οποία ο χρήστης μπορεί να προσαρμόσει τη διάδραση μέσα από ένα
παραθυρικό περιβάλλον, που εμφανίζει παράλληλα τα έγγραφα και τον πηγαίο
κώδικα των εντολών.
</figcaption>
</figure>

Ένας από τους βασικούς παράγοντες επιτυχίας του PARC είναι οι άνθρωποι
που δούλεψαν εκεί. Ένας από τους πρώτους ήταν ο Alan Kay, ο οποίος,
εκτός από την επιμέρους συμβολή του, είχε καταλυτικό ρόλο στην
ανθρωποκεντρική φιλοσοφία που διαπνέει τις καινοτομίες του PARC.
Επιπλέον, η δημιουργία του εργαστηρίου συνέπεσε με την περίοδο που το
σπουδαίο εργαστήριο SRI (Stanford Research Institute) είχε προβλήματα
χρηματοδότησης, με αποτέλεσμα σημαντικοί επιστήμονες των υπολογιστών,
όπως ο μηχανικός του ποντικιού Bill English, να αναζητήσουν δουλειά στο
PARC. Εκτός λοιπόν από τη γεωγραφική εγγύτητα με το πανεπιστήμιο του
Stanford, το οποίο παράγει συνέχεια νέους ερευνητές, το εργαστήριο είχε
την τύχη να πάρει τη σκυτάλη από την ομάδα του SRI που δημιούργησε το
σύστημα NLS και το πρώτο ποντίκι.

Τη δεκαετία του 1980, η άνθιση της βιομηχανίας των προσωπικών
υπολογιστών θα δελεάσει με τη σειρά της πολλούς από τους ερευνητές του
PARC, οι οποίοι θα δουλέψουν σε εταιρείες όπως η Apple για τη δημιουργία
επιτυχημένων εμπορικών εκδόσεων των δημιουργιών του PARC. Δεν είναι
τυχαίο ότι ο Steve Jobs το 1980 εμπνεύστηκε τον Macintosh κατά τη
διάρκεια μιας επίσκεψης εκεί. Το γεγονός ότι η ίδια η μητρική εταιρεία
Xerox δεν μπόρεσε να εκμεταλλευτεί τις δικιές της εφευρέσεις είναι
αντιπροσωπευτικό της ανάγκης η έρευνα και η γνώση να είναι ανοιχτές για
όλους, καθώς πολλές φορές οι χρηματοδότες της μπορεί να μην βλέπουν ή να
μην ενδιαφέρονται για ευρήματα που τελικά είναι χρήσιμα για τους
πολλούς.

Το 2020 το PARC συμπληρώνει πενήντα χρόνια συμβολής στην περιοχή της
διάδρασης ανθρώπου-υπολογιστή, περίοδος που αντιστοιχεί και στην ηλικία
αυτής της περιοχής. Αν και έχουν υπάρξει πολλά πανεπιστημιακά ή
βιομηχανικά ερευνητικά κέντρα, καθώς και πολλές εταιρείες με μεγάλη
συμβολή σε αυτόν τον χώρο, το PARC είναι με διαφορά το μόνο που έχει μια
διαχρονική συμβολή.[^2] Πράγματι, τη δεκαετία του 2010, ο επιτραπέζιος
υπολογισμός δίνει τη θέση του στον διάχυτο υπολογισμό (κινητά, φορετά)
και τα οικοσυστημάτα συνεργασίας ανθρώπων και συσκευών, που ήταν ένα από
τα βασικά ερευνητικά θέματα του Marc Weiser στο PARC στις αρχές της
δεκαετίας του 1990.

[^1]: fig. **¿fig:xerox-star-pc?**

[^2]: fig. **¿fig:xerox-cedar?**
